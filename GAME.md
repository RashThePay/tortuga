***جزیره‌ی گنج***

> *سال ۱۶۶۷ میلادیه و شما یه دزد دریایی هستین که توی آب‌های دریای کارائیب چرخ می‌زنه. یه کشتی اسپانیایی پر از طلا نزدیک شماست و شما و اعضای کشتی قرار گذاشتین که تمام گنج اون کشتی رو بدزدین.*

> *اما چیزی که بقیه خبر ندارن، اینه که قرار نیست گنج رو با بقیه تقسیم کنین. شما هنوز به میهن وفادار هستین و اگه با کل گنج برگردین، می‌تونین یه زندگی اشرافی داشته باشین. بین بقیه‌ی اعضای کشتی، بعضی‌هاشون می‌گن که با شما دوستن و حاضرن بهتون کمک کنن که بقیه‌ی دزدهای دریایی طمعکار رو بفرستین خشکی و از شرشون خلاص بشین.*

> *اما شما دیدین که اون‌ها تپانچه‌هاشون رو پر کردن و شمشیرهاشون رو به کمر بستن. زمزمه‌های مشکوکشون رو شنیدین. می‌دونین که به هیچ‌کس نمی‌شه اعتماد کرد.*

# هدف بازی

بازیکنان به‌صورت مخفی و تصادفی و به تعداد مساوی به دو تیم انگلیسی و فرانسوی تقسیم می‌شوند و اگر تعداد فرد باشد، یک بازیکن هلندی خواهد بود.

در آغاز بازی شما به‌طور تصادفی روی یکی از دو کشتی (فلاینگ داچمن یا جالی راجر) هستید اما لزوماً با سایر اعضای کشتی هم‌تیمی نیستید.

در طول بازی شما با رای دادن می‌توانید:

*   به کشتی اسپانیایی حمله کرده تا از آن گنج بدزدید.
*   شورش کنید تا ناخدای کشتی را بیرون کنید.
*   بر سر گنج‌های جزیره‌ بجنگید.

هنگامی که ناوگان اسپانیایی به جزیره برسد، بازی به پایان می‌رسد و تیمی که بیشترین گنج را داشته باشد برنده خواهد بود. در صورت تساوی، تیمی که حاکم جزیره متعلق به آن است برنده می‌شود.

# گنج‌ها

هشت گنج در بازی داریم. در آغاز بازی گنج‌ها در جزیره، کشتی اسپانیایی و دو کشتی دزدان دریایی قرار دارند:

*   جزیره: در ابتدای بازی یک گنج در ناحیه‌ی انگلیسی و یک گنج در ناحیه‌ی فرانسوی قرار دارد. گنج‌های جزیره از جزیره بیرون نمی‌روند اما ممکن است بین دو ناحیه جابه‌جا شوند.
*   کشتی اسپانیایی: کشتی بزرگ با چهار گنج که هر کدام با یک حمله‌ی موفق قابل تصرف است.
*   کشتی‌های دزدان دریایی: در هر دو کشتی فلاینگ داچمن و جالی راجر، یک انبار انگلیسی و یک انبار فرانسوی وجود دارد. در ابتدای بازی هر کشتی یک گنج دارد که به انتخاب ناخدای کشتی در انبار انگلیسی یا فرانسوی قرار می‌گیرد. گنج‌های هر کشتی بین دو انبار قابل جابه‌جایی هستند.

در پایان بازی تیمی که بیشترین گنج را در ناحیه‌ی خود در جزیره و در انبارهای خود در فلاینگ داچمن و جالی راجر داشته باشد، برنده خواهد شد.

# کشتی‌های دزدان دریایی

فلاینگ داچمن و جالی راجر دو کشتی دزدان دریایی در این بازی هستند. هر کدام می‌توانند ۵ خدمه در خود جای دهند و دو انبار (انگلیسی و فرانسوی) دارند. خدمه‌ی هر کشتی بسته به رتبه‌شان در کشتی مقام دریافت می‌کنند:

*   ناخدا: مقام اول کشتی (رتبه‌ی ۱) است.
*   معاون: مقام دوم کشتی (بعد از ناخدا) است.
*   پادو: مقام آخر کشتی (رتبه‌ی آخر) است.

شما ممکن است در شرایطی هم معاون و هم پادو (رتبه‌ی ۲ بین مجموع ۲ خدمه) یا هم ناخدا و هم پادو (تنها خدمه‌ی کشتی) باشید.

# جزیره

جزیره‌ای تحت منازعه است که نیمی از آن به انگلیس و نیمی دیگر به فرانسه تعلق دارد. دو گنج در جزیره وجود دارد که در جریان بازی ممکن است میان ناحیه‌ی انگلیسی و ناحیه فرانسوی جابه‌جا شوند.

ساکنان جزیره نیز مانند کشتی‌ها رتبه‌بندی دارند و فردی که بالاترین رتبه را داشته باشد، حاکم جزیره محسوب می‌شود.

# آغاز بازی

پیش از آغاز بازی، بازی‌گردان هر بازیکن را از تیمش (انگلیس یا فرانسه) مطلع می‌کند، اما بازیکنان از تیم یکدیگر خبر ندارند و نمی‌دانند چه کسانی هم‌تیمی‌ آن‌ها هستند.  
سپس بازی‌گردان به‌صورت تصادفی هر بازیکن را در یک جایگاه (۱ تا ۵) در یکی از دو کشتی (فلاینگ داچمن یا جالی راجر) می‌گذارد که به صورت علنی اعلام می‌شود.

# روند بازی

بازی به دو فاز روز و شب تقسیم می‌شود.

## فاز روز

در فاز روز می‌توانید در تاپیک به بحث و گفتگو بپردازید و همچنین در زمان دلخواه اقدام به صورت علنی با اعلام در تاپیک انجام دهید. هر بازیکن در هر روز می‌تواند فقط یک اقدام انجام دهد و بعد از اعلام قطعی آن، قابل تغییر نیست.

### اقدامات همگانی

همه‌ی بازیکنان می‌توانند اقدامات زیر را انجام دهند:

*   **سوار قایق شدن:** اگر سوار قایق نباشید، می‌توانید با ترک کشتی خود یا جزیره، سوار قایق شوید. در این حالت در هیچ رای‌گیری‌ای شرکت نمی‌کنید.
*   **از قایق پیاده شدن:** اگر سوار قایق باشید، می‌توانید به یکی از دو کشتی دزدان دریایی، یا به جزیره بروید و اولین رتبه‌ی خالی در صف خدمه‌ی آن کشتی یا ساکنان جزیره را دریافت کنید.

### اقدامات خاص

*   **دستور حمله (مخصوص ناخدا):** به خدمه علناً اطلاع می‌دهید که امشب به کشتی اسپانیایی (یا کشتی دیگر، اگر کشتی اسپانیایی خالی از گنج باشد) حمله خواهید کرد. در شب آینده میان خدمه‌ی کشتی رای‌گیری می‌شود و اگر حمله موفق باشد، یک گنج دزدیده و به انبار دلخواه در کشتی خود اضافه می‌کنید.
*   **فرستادن خدمه به خشکی (مخصوص ناخدا**): یکی از خدمه‌ی کشتی خود (به جز خودتان) را علناً انتخاب می‌کنید و مستقیماً به جزیره می‌فرستید. آن بازیکن در اولین رتبه‌ی خالی در جزیره قرار می‌گیرد.
*   **شورش علیه ناخدا (مخصوص معاون):** با خدمه علناً دسیسه می‌کنید تا ناخدا را عزل کنید. در شب آینده میان خدمه‌ی کشتی به‌جز ناخدا رای‌گیری می‌شود. اگر شورش موفق باشد، ناخدا عزل شده و به جزیره فرستاده می‌شود تا اولین رتبه‌ی خالی در جزیره را بگیرد.
*   **جابه‌جایی گنج (مخصوص پادو):** یک گنج را از یک انبار کشتی به انبار دیگر کشتی منتقل می‌کنید و آن را علناً اعلام می‌کنید.
*   **خبر کردن ناوگان اسپانیا (مخصوص حاکم جزیره):** از راند ۶ به بعد، می‌توانید یک بار به‌صورت علنی ناوگان اسپانیا را خبر کنید. در این صورت بازی پس از فاز شب بعد به پایان می‌رسد.
*   **منازعه (هر کدام از ساکنان جزیره):** یک منازعه به‌پا می‌کنید بر سر این‌که گنج‌های جزیره به کدام ناحیه تعلق دارد. در شب آینده میان ساکنان جزیره رای‌گیری می‌شود و بسته به نتیجه، صاحب گنج‌ها مشخص می‌شود. (در هر راند نمی‌شود بیش از یک منازعه به‌پا کرد)

## فاز شب

اگر در روز قبل دستور حمله، شورش یا منازعه رخ داده باشد، اعضای آن کشتی یا اعضای جزیره رای‌گیری مخفیانه‌ای انجام می‌دهند که نتیجه را مشخص می‌کند. تعداد آرای هر رای‌گیری اعلام می‌شود اما مشخص نمی‌شود چه کسی چه رای‌ای داده.

### حمله

اگر در روز قبل ناخدای کشتی دستور حمله داده باشد، اعضای کشتی مخفیانه رای می‌دهند. حالات رای برابر است با:

*   **یورش:** برای موفقیت حمله باید حداقل یک رای به یورش داده شده باشد.
*   **آتش:** برای موفقیت حمله باید حداقل یک رای آتش خنثی نشده باشد.
*   **خاموش:** هر رای خاموش یک رای آتش را خنثی می‌کند.

اگر رای یورش یا رای آتش نداشته باشیم، حمله ناموفق است. اگر تعداد آرای خاموش برابر یا بیشتر از آرای آتش باشد نیز حمله ناموفق است. برای حمله موفق باید حداقل یک رای یورش داده شده و تعداد آرای آتش از آرای خاموش بیشتر باشد.

در صورتی که فقط یک نفر در رای‌گیری باشد، یک رای تصادفی از بین سه حالت به آرا اضافه می‌شود.

### شورش

اگر در روز قبل معاون کشتی دستور شورش داده باشد، اعضای کشتی مخفیانه رای **موافق** یا **مخالف** می‌دهند. اگر آرای موافق از مخالف بیشتر باشد، شورش موفق است.

در صورتی که فقط یک نفر در رای‌گیری باشد، یک رای تصادفی از بین دو حالت به آرا اضافه می‌شود.

### منازعه

اگر در روز قبل یکی از ساکنان جزیره منازعه به‌پا کرده باشد، ساکنان جزیره مخفیانه رای به **انگلیس** یا **فرانسه** می‌دهند. تیمی که بیشترین رای را بیاورد هر دو گنج جزیره را صاحب می‌شود، و اگر مساوی شود به هر تیم یک گنج تعلق می‌گیرد.

بعد از منازعه، اگر حاکم جزیره رای به تیمی داده باشد که منازعه را باخته، از حکومت خلع می‌شود و (بدون مصرف اقدام) سوار قایق می‌شود.

# هلندی

اگر تعداد بازیکنان فرد باشد، یک بازیکن هلندی است. هلندی متعلق به هیچ‌کدام از دو تیم نیست و در حالات زیر برنده می‌شود:

*   در پایان بازی اگر در کشتی‌ای که او در آن قرار دارد، تعداد گنج‌های تیم برنده بیشتر از تیم بازنده باشد، هلندی نیز برنده می‌شود.
*   در پایان بازی اگر ناخدای یک کشتی باشد او نیز برنده می‌شود.

در دو حالت بالا برد و باخت او ربطی به سایرین ندارد.

*   در پایان بازی اگر هلندی حاکم جزیره باشد و بازی مساوی شود، هلندی به‌تنهایی برنده بازی می‌شود.

نکته: هلندی نمی‌تواند برنده‌ی منازعه در جزیره باشد، بنابراین بعد از منازعه با هر نتیجه‌ای، اگر حاکم جزیره هلندی باشد، از حکومت خلع شده و سوار قایق می‌شود.

# پایان بازی

بازی زمانی به پایان می‌رسد که ناوگان اسپانیا به جزیره بیاید و کشتی اسپانیایی را نجات دهد. ناوگان اسپانیا در حالت عادی در راند ۱۰ به جزیره می‌آید و بازی در پایان راند ۱۰ به پایان می‌رسد، مگر حاکم جزیره زودتر ناوگان اسپانیا را خبر کند. حاکم جزیره نمی‌تواند زودتر از راند ۶ ناوگان اسپانیا را خبر کند.

با پایان بازی تیمی که بیشترین گنج را در جزیره و در انبارهای کشتی‌ها داشته باشد برنده می‌شود. در صورت تساوی، تیمی که حاکم جزیره متعلق به آن است برنده خواهد شد.